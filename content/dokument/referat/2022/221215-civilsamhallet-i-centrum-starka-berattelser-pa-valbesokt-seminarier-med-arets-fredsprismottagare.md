---
title: Civilsamhället i centrum – Starka berättelser på välbesökt seminarier med årets fredsprismottagare
slug: civilsamhallet-i-centrum-starka-berattelser-pa-valbesokt-seminarier-med-arets-fredsprismottagare
alias:
- /referat-och-dokument/civilsamhallet-i-centrum-starka-berattelser-pa-valbesokt-seminarier-med-arets-fredspris-mottagare
date: 2022-12-15
författare: Pär Trehörning
länder:
- Belarus
- Ryssland
- Ukraina
---
Tisdagen den 13 december fick över 120 personer i ABF-huset i Stockholm möta representanter för mottagarna av Nobels fredpris som i år gick till tre organisationer för mänskliga rättigheter i Belarus, Ryssland och Ukraina:

- Ales Bialiatski, grundare till organisationen Vjasna i Belarus är fängslad och under seminariet fick vi möta Aljaksej Koltjyn och Alena Laptsionak.
- Memorial i Ryssland med Elena Zhemkova och Tanya Smith
- Center for Civil Liberties, Ukraina som representerades av Alexandra Romantsova
 
Gemensamt för alla tre fredspristagare är inriktningen på civilsamhället. Den norska Nobelpriskommittén uttryckte just den avsikten: ett livaktigt civilsamhälle behövs för att utveckla fred och demokrati.

Det blev starka skildringar under kvällen av mord, tortyr, häktningar, förföljelser och fängslanden av de som ändå vågar protestera mot övergrepp mot mänskliga rättigheter och demokrati.

Alena Laptsionak från Belarus kallade det systematiska brott mot grundläggande rättigheter med långa fängelsestraff efter rättegångar som förs bakom lyckta dörrar. De som trots allt blir frigivna får inte berätta om sina upplevelser utanför sin familj, inte heller advokaterna. En värld långt från vår egen här i Sverige trots att vi geografiskt ligger nära varandra. Man räknar med att ca 1 500 politiska fångar sitter fängslade i dag.

– Jag känner sådan sorg över de som fängslas och de som tvingas i landsflykt, förklarade Alena. Speciellt tänker jag på en ung fängslad kvinna som förlorat 20 kilo i en redan tunn kropp. Hon skulle kunna vara min egen dotter. Vi kan resa oss, vi kommer att resa oss, men vi behöver ert stöd.

Och från Belarus underströks hur det gemensamma Nobelpriset till de tre organisationerna i de tre staterna skapat en samhörighet och ett sammanhang för fred, demokrati och mänskliga rättigheter nu och i framtiden.

Memorial, som formellt grundades 1989, stödjer mänskliga rättigheter och demokrati och verkar för att förhindra en återkomst av totalitarism. Organisationen bedriver dessutom historieforskning och insamling av material för att sprida kunskap om den faktiska historien i forna sovjetstater under Stalintiden. Sedan 2021 har Memorial ”likviderats” eftersom det anses extremistiskt av Putin.

– Men vi har inte direkt förbjudits att fortsätta arbetet och vi fortsätter, förklarade Elena Zhemkova.
Organisationen började redan digitalisera sitt historiska material för fem år sedan. Allt som gjorts finns nu i säkerhet utanför Ryssland. Men mycket återstår ännu, arkivet består av totalt 35 000 namn. Man hoppas att i slutet av 2023 kunna öppna hela sitt elektroniska arkiv.

– Vi hämtar inte bara in historiska fakta, utan även om det som sker nu, förklarade Elena Zhemkova. Vi har också 34 000 namn på förövarna från säkerhetspolisen NKVD, men vi kan inte ställa dem inför rätta. Inte just nu, men vi måste fortsätta vårt ibland tråkiga men nödvändiga arbete. Vi arbetar för Rysslands befolkning, 140 miljoner människor.

Samma optimism visade Alexandra Romantsova från Center for Civil Liberties i Ukraina:
– Det är viktigt att förstå att vi inte bara kritiserar Ryssland för kriget, sa Alexandra. Trots kriget måste vi kartlägga vad som sker i verkligheten och försvara våra demokratiska rättigheter. Vi kritiserar hela tiden våra egna makthavare. Vi är som en stor maskin som hela tiden är i rörelse och som skapar vår framtid. För framtiden vill vi i Ukraina inte vara ett offer utan en partner i det europeiska samarbetet.

Centret arbetar för att skapa en tribunal för att döma om krigsförbrytelser. Där behövs det internationella åklagare och domare. Hittills har Centret registrerat 27 000 fall i kriget.

Och som ett mantra upprepade dessa modiga människor att vi som satt där och lyssnade i värmen, att vi skulle skriva vykort till de fängslade, samla fakta från flyktingar, sprida information i våra samhällen och motverka den farliga ryska propagandan och på andra sätt visa att vi inte glömmer dem och deras anhöriga.

Fredspristagarnas gemensamma vädjan lät: Stöd Ukraina! Det gäller gemensamma mänskliga värden. Ukraina måste och kommer att vinna kriget.