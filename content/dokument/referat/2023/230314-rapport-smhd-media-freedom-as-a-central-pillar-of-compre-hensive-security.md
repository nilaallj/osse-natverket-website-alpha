---
title: "Rapport: SMHD Media Freedom as a Central Pillar of Compre-hensive Security"
slug: rapport-smhd-media-freedom-as-a-central-pillar-of-compre-hensive-security
alias:
- /referat-och-dokumnet/rapport-osce-supple-mentary-human-dimension-meeting-media-freedom-as-a-central-pillar-of-compre-hensive-security
date: 2023-03-14
summary: De två dagarna med inledande session, tre sessioner och åtta sidevents samt avslutande session med landrepresentation (Sveriges ambassadör Anna Olsson Vrang var då närvarande) präglades i stort av en stor enighet om att fri och oberoende media som kan rapportera, analysera och kritisera händelser och utvecklingstendenser utgör en av förutsättningarna för en stabil demokrati. Framför allt gäller det vid kriser och konflikter.
författare: Pär Trehörning
---

**Hofburg, Wien den 13-14 mars 2023**

De skrivna rekommendationerna är inte klara men under avslutande plenum, då medlemsländernas representanter var närvarande, nämndes bland annat:

- Bättre utbildning för journalister framför allt i samband med farliga uppdrag
- Starkare försvar för professionell journalistik i allmänhetens tjänst, oavsett publiceringsplattform, dvs både i digital och tryckt form
- Värna vikten av källkritik
- Utökat skydd för kvinnliga journalister
- Värna pluralism som en grund för demokratin
- Speciella rekommendationer med utgångspunkt från klimatjournalistik (se nedan)

De två dagarna med inledande session, tre sessioner och åtta sidevents samt avslutande session med landrepresentation (Sveriges ambassadör Anna Olsson Vrang var då närvarande) präglades i stort av en stor enighet om att fri och oberoende media som kan rapportera, analysera och kritisera händelser och utvecklingstendenser utgör en av förutsättningarna för en stabil demokrati. Framför allt gäller det vid kriser och konflikter. Samtidigt gavs både i plenum och vid de olika sidoarrangemangen, många exempel på påtryckningar, hot, fängslanden och andra repressalier mot journalister och redaktioner.

Vid några tillfällen begärdes ordningsfråga då delegaterna framförde sina egna problem utanför dagordningen. Inte oväntat uppstod ett par meningsutbyten mellan Azerbajdzjan och Armenien, i första hand om respektives lands bristande mediefrihet.

Mycket intressant var en rapport från V-DEM Institute (Variety of Democracy Institute) som **Martin Lundstedt** presenterade. Rapporten fastslår att det skett en mycket kraftig ökning av diktaturer eller autokratier i världen under de senaste åren. Allt fler regeringar ökar påtryckningar på fria medier genom censur och andra repressiva åtgärder. Kritiskt granskningar är ett direkt hot mot autokratier.

**Alexandra Borchardt** (Senior Research Associate, Reuters Institute for the Study of Journalism, University of Oxford) förklarade att man kan tillämpa klimatrapportering på andra områden inom media och journalistik och presenterade en rapport från EBU (European Broadcasting Union). 

Hon rekommenderade bland annat att utgå från ett lokalt innehåll och finna format som passar olika läsare, lyssnare och tittare. Trots krisen ska man vara lösningsorienterad och konstruktiv men samtidigt beskriva inte bara vad som sagts utan vad som gjorts genom att konfrontera samhället med obekväma sanningar. Och slutligen – arbeta för hopp och inte med rädsla.

**Jean-Paul Marthoz**, Journalist, UNESCO Consultant, betonade att journalistik kan vara dålig, men det trots allt är journalisterna som ska informera om det samhälle vi lever i, vilket i sin tur kräver fria medier. Journalistiken är som kanariefågeln i gruvan som varnar när något brister. Kriget mot Ukraina och avsaknaden av fria medier i Ryssland, togs upp av några av sidoarrangemangen som jag besökte.

Den 13 mars 2022 mördades Max Varenytsia i en skog nära Kiev. Änkan, **Ina Varenytsia**, vittnande om försöken att finna kroppen och vem som mördat honom. Ingen brottsplatsundersökning gjordes av myndigheterna utan Ina fick lita på frivilliga som gjorde sitt bästa för att finna bevis för brottet. Det är vanligt, att myndigheterna inte agerar eller inte lämnar ut uppgifter var personer som försvinner befinner sig.

I Ryssland är var tionde fängslad person en journalist enligt **Tetiana Pechonchyk**, (Human Rights Centre ZMINA). Flera redaktioner är kategoriserade som utländska agenter. Många mindre tidningar har förlorat nästan alla sina annonsintäkter.

I den omfattning det går att utföra ett ”normalt” redaktionellt arbete sker det i mindre grupper, man tar in information och hjälp från allmänheten.

– Vi måste fortsätta att undersöka, samla material och trots allt försöka beskriva vad som händer från båda sidor, underströk **Ina Varenytsia**.

Ivan Kolpakov, som är chefredaktör för Meduza , har arbetat åtta år i exil i Riga. Det är enda sättet att försöka få ut information enligt honom. Meduza riktar sig mot unga och har försökt beskriva ett Ryssland utan Putin. Successivt har regimen strypt möjligheten publicera och webben är nu helt förbjuden i Ryssland.

– Men vi har en app, har kontakt med frilansar och försöker rädda vår verksamhet genom gräsrotsfinansiering, förklarade Ivan och sade samtidigt att sanktionera från väst drabbar verksamheten eftersom pengar inte får föras ut från Ryssland.

Sammanfattningsvis förklarade närvarande aktiva journalister att de inte tänker ge upp, att de hela tiden finner nya former för att föra ut sina budskap. 

Ett sidoarrangemang tog upp situationen i Georgien.

Två lagförslag har tröskats fram i parlamentet på ryskt manér. Det ena innebär att om 20 procent av en redaktion får utomstående medel anses redaktionen som utländsk agent, det andra att alla politiska aktivister registreras som utländska agenter. Nu har dessa två lagförslag dragits tillbaka tack vare omfattande demonstrationer där över 150 personer greps, bland dem journalister. Landets president har varit kritisk till lagförslagen. 

Men det är enligt **Mariam Mkhatvari**, Rights Georgia, ytterst osäkert vad som nu händer. -Vi kan fira just nu, men vi ska vara mycket uppmärksamma på utvecklingen. De styrande i vårt land har svikit oss tidigare. 

På fråga från mig om hur fritt public service är i Georgien, har situationen tidigare varit problematisk men för närvarande verkar public service få verka ifred.

Före OSCE-mötet höll bland andra Human Rights House med bland andra **Dave Elseroad** ett seminarium om Rysslands krig mot Ukraina och dess konsekvenser för mänskliga rättigheter.

Som tidigare känt kidnappar Ryssland barn och för över dem till Ryssland och ryska föräldrar. Barnen får höra att deras biologiska föräldrar inte vill veta av dem och att de får det bättre i det nya landet. Omfattningen av denna mänskliga handel är naturligtvis okänd, men siffror runt 700 000 har nämnts. Förutom en tydlig russifiering innebär det att barnen tappar kontakt med både sitt land och sina föräldrar, även om det förekommer att barn återförs.

Dessutom sätter Ryssland i de orter de ockuperat i system att indoktrinera barnen genom bland annat läseböcker där barnen lär sig att man ska dö för Ryssland, att Nato är fienden och att Ryssland egentligen står för fred.

Det andra temat var Rysslands återkommande och omfattande brott mot mänskliga rättigheter och arbetet för att bevisa krigsbrott. Tetiana Pechonchyk, Human Rights House, förklarade att man hittills samlat material och bevis om över 71 000 krigsbrott i form av tortyr, mord och våldtäkter.

Målet är att ställa landet inför ICC (International Criminal Court) för påstådda brott mot mänskliga rättigheter, mot internationell tätt samt mot krigets lagar. Likt USA godkänner inte Ryssland ICC varför Human Rights House och andra dessutom verkar för att bilda en tribunal som ska behandla frågorna.

Samtidigt pågår arbetet med att samla in information om försvunna personer och dokument, bilder, vittnesmål med mera för att samla material inför en eventuell rättegång. OSCE kan där medverka med stöd av vår väl utvecklade organisation.

Agendorna samt uppgifter om sidoarrangemangen finns i bilaga.