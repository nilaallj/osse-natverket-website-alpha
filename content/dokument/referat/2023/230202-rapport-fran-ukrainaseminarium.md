---
title: Rapport från Ukrainaseminarium
slug: rapport-fran-ukrainaseminarium
alias:
- /referat-och-dokument/rapport-fran-ukrainaseminarium-per-trehorning
date: 2023-02-02
författare: Pär Trehörning
länder:
- Ukraina
- Ryssland
---

Att se ett slut på kriget i Ukraina, är naturligtvis svårt om än inte omöjligt. Men under ett seminarium onsdag 8 februari på ABF-Stockholm, som samlade över 100 personer kunde tre experter ge oss en kunnig, intressant och framåtsyftande bild av de två länderna. Att det är möjligt att återuppbygga Ukraina när kriget väl är slut och att EU fortfarande har en enig front mot Ryssland.

Peter Lidén, överstelöjtnant vid Försvarshögskolan och tidigare militärattaché; Jesper Roine, professor i nationalekonomi och forskare vid Östekonomiska Institutet vid Handelshögskolan i Stockholm samt Katarina Engberg, fil dr i freds- och konfliktstudier och senior rådgivare vid Svenska institutet för europapolitiska studier, hade bjudits in av ABF-Stockholm OSSE-nätverket och Sällskapet för Studier av Ryssland, Central- och Östeuropa samt Centralasien (Sällskapet). Samtalsledare var Krister Eduards, programansvarig i Sällskapet och tidigare ambassadråd vid Sveriges ambassad i Moskva.

[Lyssna på seminariet i sin helhet](https://www.facebook.com/abf.stockholm/videos/3473872406179994)

Peter Lidén förklarade att det från krigets början för nära ett år sedan fanns sju
angreppsmöjligheter för Ryssland att angripa Ukraina. Men månadsvisa bantningar på grund av krigets utveckling har inneburit att Ryssland koncentrerat sina ansträngningar mot östra Ukraina och illegalt annekterat de fyra regionerna Luhansk, Donetsk, Cherson och Zaporizjzja. Ett av målen är att styra sjöfarten vid Chersons hamn.

För närvarande pågår sedan flera månader mycket hårda strider i staden Bakhmut, där staden är mer eller mindre lagd i ruiner.

Peter Lidén konstaterade vidare att Rysslands taktik är att genom terrorbombning slå sönder infrastrukturen. Målet är att först slå ut brandkår så att det blir omöjligt att släcka bränder när andra vågen kommer med bombning av sjukhus, bostäder och skolor.
Rysslands högsta försvarsledning byts hela tiden ut av Putin när de inte levererar det presidenten kräver. För närvarande verkar Jevgenij Prigozjin, känd för bildandet av legosoldatgruppen Wagners bildande, stå högt i kurs.

En fråga från publiken gällde Belarus roll. Där har president Lukasjenko hittills vägrat sätta in grupp. Däremot sker utbildning av ryska soldater i Belarus som dessutom tillåter ryska trupper att tränga in i Ukraina.

Även om Ryssland gör ytterligare mobiliseringar är det inte säkert att det ger det resultat som Putin önskar. Ukraina lär få allt fler effektiva vapen och ammunition från ett enigt EU och USA. Jesper Roine konstaterade att Ryssland är en stor militärmakt, men har en liten ekonomi. Dess styrka är enorma naturtillgångar, framför allt mineraler, olja och gas. Men landat saknar teknologi och kunnig personal att bygga upp en utvecklande industri.

– Det går inte att bygga sin ekonomi bara på tillgångar, förklarade Jesper Roine.

Den teknologi som Ryssland började bygga upp före krigen mot Ukraina har nu förlorats genom att tiotusentals kunniga personer lämnar landet tillsammans med kapital och företag som antagligen inte lär återkomma.

Till det kommer att sanktionerna mot olja och gas, urholkar Rysslands ekonomi och därmed finansiering en förstärkning av krigsmaskinen.